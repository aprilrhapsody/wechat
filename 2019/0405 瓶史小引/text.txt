瓶史-小引

www.rjsy.com

　　夫幽人韵士，摒绝声色，其嗜好不得不钟于山水花竹。夫山水花竹者，名之所不在，奔竞之所不至也。天下之人，栖止于嚣崖利薮，目眯尘沙，心疲计算，欲有之而有所不暇。故幽人韵士，得以乘间而踞为一日之有。夫幽人韵士者，处于不争之地，而以一切让天下之人者也。唯夫山水花竹，欲以让人，而人未必乐受，故居之也安，而踞之也无祸。嗟夫，此隐者之事，决烈丈夫之所为，余生平企羡而不可得者也。幸而身居隐见之间，世间可趋可争者既不到，余遂欲欹笠高岩，濯缨流水，又为卑官所绊，仅有载花莳竹一事，可以自乐。而邸居湫隘，迁徙无常，不得已乃以胆瓶贮花，随时插换。京师人家所有名卉，一旦遂为余案头物。无扦剔浇顿之苦，而有味赏之乐。取者不贪，遇者不争，是可述也，噫，此暂时快心事也，无狃以为常，而忘山水之乐，石公记之。凡瓶中所有品目，条列于后，与诸好事而贫者共焉。

0.jpg

© 2019 Fuchun Industrial. All Rights Reserved.

此段文字乃引用古书《瓶史》中文字，且未声明原创，不存在原创冲突。
