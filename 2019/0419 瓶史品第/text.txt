瓶史-品第

www.rjsy.com

　　汉宫三千，赵姊第一；邢、尹同幸，望而泣下。故知色之绝者，蛾眉未免俯首；物之尤者，出乎其类。将使倾城与众姬同辇，吉士与凡才并驾，谁之罪哉？梅以重叶、绿萼、玉蝶、百叶缃梅为上，海棠以西府、紫锦为上，牡丹以黄楼子、绿蝴蝶、西瓜瓤、大红、舞青霓为上，芍药以冠群芳、御衣黄、宝妆成为上，榴花深红重台为上，莲花碧台锦边为上，木樨毬子、早黄为上，菊以诸色鹤翎、西施、剪绒为上，蜡梅磬口香为上。诸花皆名品，寒士斋中理不得悉致，而余独叙此数种者，要以判断群菲，不欲使常闺艳质杂诸奇卉之间耳。夫一字之褒，荣于华衮，今以蕊宫之董狐，定华林之《春秋》，安得不严且慎哉！孔子曰：“其义则某窃取之矣。”

0.jpg

© 2019 Fuchun Industrial. All Rights Reserved.
