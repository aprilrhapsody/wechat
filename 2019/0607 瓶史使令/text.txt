瓶史-使令

www.rjsy.com

　　花之有使令，犹中宫之有嫔御，闺房之有妾媵也。夫山花草卉，妖艳实多，弄烟惹雨，亦是便嬖，恶可少哉？梅花以迎春、瑞香、山茶为婢，海棠以苹婆、林檎、丁香为婢，牡丹以玫瑰、蔷薇、木香为婢，芍药以罂粟、蜀葵为婢，石榴以紫薇、大红、千叶、木槿为婢，莲花以山矾、玉簪为婢，木樨以芙蓉为婢。菊以黄白山茶、秋海棠为婢，蜡梅以水仙为婢。诸婢姿态，各盛一时，浓淡雅俗，亦有品评。水仙神骨清艳，织女之梁玉清也。山茶鲜妍，瑞香芬烈，玫瑰旖旎，芙蓉明艳，石氏之翾风，羊家之净琬也。林檎、苹婆姿媚可人，潘生之解愁也。罂粟、蜀葵妍于篱落，司空图之鸾台也。山矾洁而逸，有林下气，鱼玄机之绿翘也。黄白茶韵胜其姿，郭冠军之春风也。丁香廋，玉簪寒，秋海棠娇，然而有酸态，郑康成、崔秀才之侍儿也。其他不能一一比像，要之皆有名于世。柔佞纤巧，颐气有余，何至出子瞻榴花、乐天春草下哉!

0.jpg

© 2019 Fuchun Industrial. All Rights Reserved.
